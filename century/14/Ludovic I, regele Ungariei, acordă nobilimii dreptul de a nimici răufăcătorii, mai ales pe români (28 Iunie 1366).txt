Ludovic [Ludouicus], din mila lui Dumnezeu, regele Ungariei, Dalmației, Croației, Ramei, Serbiei, Bulgariei, Galiției, Lodomeriei și Cumaniei, principe de Salerno și domn al ținutului Monte Sant Angelo, tuturor credincioșilor întru Hristos, atât celor de acum, cât și celor viitori, care vor lua cunoștință de scrisoarea de față, mântuire întru mântuitorul tuturor.

Chibzuința înainte văzătoare a bunătății regești și înțeleapta bunătate veghează neadormit la îndreptarea stării supușilor, căci, atunci când din dragoste pentru supușii noștri le ușurăm poverile și îndreptăm de la ei greșeala, întru pașnica și liniștita lor stare, ne aflăm și noi înșine odihna. Drept aceea, prin aceste rânduri voim să ajungă la cunoștința tuturor că, deoarece toți nobilii țării noastre Transilvania [terre nostre Transiluane], credincioșii noștri, sufereau zi de zi nenumărate neajunsuri din pricina semeței viclenii a tot felul de făcători de rele, mai ales români [diversorum malefactorum, specialiter Olachorum], aflători în acea țară a noastră, și din pricina felului lor de a fi și de a se purta fără astâmpăr, de aceea, din plinătatea puterii noastre regești și din osebita noastră milostivire, am dat acestor nobili credincioși ai noștri și ai țării noastre Transilvania, pentru a stârpi și a nimici [exterminandum seu delendum] din pomenita țară pe făcătorii de rele de orice neam, mai ales pe români, acest drept, ca orice om ce va fi învinovățit în chip învederat de furt sau tâlhărie sau altă faptă nelegiuită, chiar de n-ar fi fost prins asupra faptului, atunci când e învinovățit, să poată fi dat morții de partea potrivnică, potrivit legii, cu mărturia a cincizeci de nobili, dacă învinovățitul este nobil, și cu mărturia a cincizeci de oameni de rând, dacă învinovățitul este om de rând. Acela, însă, care va fi prins pe față că a făptuit vreuna din nelegiuirile de mai sus, să poată fi omorât de către potrivnicul său, potrivit legii, sub mărturia a șapte inși de o seamă cu el […]