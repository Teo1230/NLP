Copia scrisorii sosite de la voievodul Ștefăniță (Istefan):
Către Poarta cea măreață și înaltă se face arz în felul următor:

Dacă, în situația de acum, se pune întrebare despre veștile din partea aceasta, noi am primit vestea că regele Ungariei (Üngürüs kralı) se află la Buda (Budim) și trimite fără contenire oameni celor din oaste ca să se pregătească pentru expediție în primăvară și le dă mereu de știre cu strășnicie. De asemenea, regele, învitând pe toți demnitarii săi, organizează o mare întrunire. Ei se vor sfătui și vor lua măsuri, dar nu se știe pentru care pricină. De asemenea, se spune că regele Poloniei (Leh kralı) se află în orașul numit Petrokov. Și el își adună pe toți demnitarii săi, dar nu se cunoaște ce gânduri au și ce măsuri vor lua. El nu a făcut încă pace nici cu cneazul de la Moscova (Mosko beyi).

Acestea fiind veștile de acum, ele au fost făcute arz. Pentru știri grabnice avem oameni trimiși ca să iscodească. Veștile pe care le vor aduce vor fi comunicate în grabă la Înalta Curte. În rest, firmanul depinde de ilustra părere a celor de la Înalta Curte.