✝ Din mila lui Dumnezeu, noi Bogdan voievod, domn al Țării Moldovei. Facem cunoscut și cu această carte a noastră tuturor care vor căuta la dânsa sau o vor auzi citindu-se, când îi va fi cuiva de trebuință, că făgăduim și am făgăduit iubitului nostru părinte, lui Ianăș de Hunedoara, guvernator al întregii țări a Crăiei și altora, ca să-i fim în chip de fiu, cât viața noastră și el domnia sa asemenea să ne fie nouă părinte și orice îi va fi de trebuință din partea noastră noi să stăm pe lângă domnia sa și cu căpeteniile noastre și cu toate oștile și cu tot sfatul cel bun al nostru pentru bunul domniei și să fim prieteni tututor prietenilor domniei sale, iar dușmanilor domniei sale, dușmani. Și asemenea țara domniei mele și cu țara domniei sale să fie una. Și solilor și negustorilor și tuturor oamenilor buni să fie țara domniei mele deschisă și slobodă și de bunăvoie cu tot dreptul, iar iubitul nostru părinte să ne ocrotească sub mâna sa și să ne apere de orice dușmani ai noștri. Iar noi să nu avem a ne căuta alt părinte mai bun nicăieri, decât pe iubitul nostru părinte Ianăș de Hunedoara, marele guvernator, nici în vreo altă parte aiurea, decât să avem nădejde în Dumnezeu cel de Sus și în iubitul nostru părinte. Și asemenea, ceea ce Dumnezeu să nu dea, dacă s-ar întâmpla părintelui nostru vreo nevoie, țara noastră să fie deschisă domniei sale și averilor domniei sale și cu boierii săi și cu toate oștile domniei sale, de bunăvoie și fără zăbavă să intre și de bunăvoie și să iasă și cu toți boierii săi și cu averile. Și asemenea, ceea ce Dumnezeu să nu dea, dacă s-ar întâmpla vreo nenorocire, să ne fie nouă deschisă și de bunăvoie a intra în țara părintelui nostru Ianăș de Hunedoara și cu toate averile noastre și cu toți boierii și iarăși slobod și de bunăvoie să ieșim și cu toate slugile noastre.

Toate cele de mai sus le făgăduim iubitului nostru părinte să le ținem și să le îndeplinim după zapisul nostru și cât viața  noastră, pe cinstea noastră și pe credința creștinească.

Și la aceasta este credința mai sus scrisului, a domniei mele, Bogdan voievod, și credința iubitului meu fiu Ștefan voievod și credința boierilor noștri: credința panului Duma Braevici, credința panului Oană Julici, credința panului Bratul, credința panului Coste Orăș, credința panului Ivan Balcean, credința panului Dragomir vornic, credința panului Ilie fost logofăt, credința panului Oțel vornic, credința panului Danciul pârcălab, credința panului Lazea, credința panului Costea Danovici, credința panului Tador Vascan, credința panului Tador Moicescu, credința panului Sârbul, credința panului Stanciul comis și credința tuturor boierilor noștri moldoveni, mari și mici.

Iar spre mai mare tărie a tuturor acestora mai sus scrise, am atârnat pecetea noastră către această carte a noastră.

A scris Mihail pisar în Roman, în anul 6958 (=1450), februarie 11.