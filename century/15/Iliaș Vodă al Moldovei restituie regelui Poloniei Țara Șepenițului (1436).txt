În numele Domnului, amin. Spre veșnica amintire a acestui lucru. Pentru că între oameni nimic nu este mai înțelepțesc, decât a aduce aminte cui se cuvine, ca faptele să fie întărite prin scrisoare și mărturie omenească, de aceia Noi Ilieaș, Voevod și Domnitor Țării Moldovei, cunoscut facem prin această scrisoare, cui se cuvine, celor de acuma și cari vor fi după, că înțelegători, în înțelepciunea și sufletul nostru, ținând socoteală de pagubele făcute preastrălucitului Principe și Domn, Domnului Vladislav, Craiului, de fericită și veșnică amintire, și Coroanei Polone și îndeosebi pământurilor rusești, adică Colomeia și Sneatinul, de către prea puternicul Alexandru Voevod, odinioară Domnitor al Moldovei, părintele nostru iubit, supus acestui adevărat Domn, Craiul, și Coroanei Polone, pagube făcute prin foc acestor pământuri și ținuturi înainte numite, fără vină, de care pagube, în supunerea pe care am făcut-o, aici, în Liov, Marția trecută, prea strălucitului și Domnului, Domnului de-acum, Vladislav, din mila lui Dumnezeu Craiu al Poloniei, Înaltprincipe al Litvaniei și Domnitor al Rusiei, Domnului nostru prea milostiv, și urmașilor lui și Coroanei Crăiei Poloniei, părându-ne rău și spre a nu o mai avea aceasta în sufletul părintelui nostru și ca prin aceasta mai mare să fie credința, care niciodată nu a fost stânsă în noi, dăm acestui adevărat Domn Vladislav, Craiului de acum al Poloniei, urmașilor și Coroanei lui, pentru pagubele pricinuite prin foc, mai înainte numitelor pământuri și ținuturi, adecă Colomeei și Sneatinului, dăm Țara Șepenițului, pe care Țara Moldovei a avut-o de la Coroană, cu orașele acestei adevărate Țări a Șepenițului, anume Hotinul, Țețiuna și Hmelovul, și cu toate ținuturile, locurile, satele, le dăruim și înapoiem, cu știința panilor și a boierilor noștri, cu sfatul și osebită voință, ca să le aibă în veacul vecilor și să le ție cu toate veniturile și foloasele. Care orașe, ținuturi, locuri și sate făgăduim să le dăm cu credință curată și neclintită acestui adevărat Craiu, urmașilor și Coroanei lui, în țiere și stăpânire, în vecii vecilor.

Și asemenea făgăduim că vom înapoia toate scrisorile acestui adevărat Craiu al Poloniei și Coroanei lui, care scrisori le-au avut cândva înaintașii noștri de la Crăia Poloniei, orice fel de scrisori și asemenea oricari ar fi înaintașii noștri. Și iarăși dacă cumva aceste scrisori înainte numite, pe cari le-au avut înaintașii noștri de la Crăiea Poloniei, nu le vom da, după făgăduiala noastră, ceia ce Dumnezeu să nu dea, atunci toate aceste scrisori și cărți ale înaintașilor noștri, ce le-au avut de la Crăiea Poloniei, le facem, cu această carte a noastră, stricate, stânse și întru nimic, în vecii vecilor.

Și ca mărturie a acestei cărți a noastre, am atârnat pecetea noastră.

Scrisă în Liov, în Duminica cea mai apropiată, după Sfântul Mateiu evanghelistul, în anul 1436.