✝ Din mila lui Dumnezeu, noi, Ștefan voievod, domn al Țării Moldovei. Facem cunoscut, cu această carte a noastră, tuturor celor care o vor vedea sau o vor auzi citindu-se, că a binevoit domnia mea cu bunăvoia noastră și cu inimă curată și luminată și cu toată bunăvoia noastră și am dat preasfințitului mitropolit, chir Calist al Romanului, un tătar, anume Pașca, din tătarii noștri de la Neamț, și cu sălașele sale, și cu averea lui și cu toată averea lui, oricâtă va avea, să-i fie uric, neclintit niciodată, în veci.

Iar după moartea lui, sau îl va lăsa bisericii, sau îl va da cuiva sau îl va slobozi, el este volnic. Iar întru aceasta noi nu avem niciun amestec. Iarăși dacă îl va ierta, unde va trăi el în țara noastră, să trăiască acolo slobod, după legea românească (вoʌoскoм зaкoɴѣ), iar nimeni să nu îndrăznească să-i amintească de robie și să nu-l poată lua.

Iar la aceasta este credința domniei mele, Ștefan voievod, și credința boierilor noștri: credința panului Neagoe logofăt, credința panului Petru Hudici, credința panului Duma al lui Brae vornic, credința panului Simion logofăt, credința panului Costea vistier, credința panului Manoil de la Hotin, credința panului Costea al lui Androinic, credința panului Porcu ceașnic și credința tuturor boierilor noștri moldoveni, mari și mici.

Iar pentru mai mare întărire a tuturor celor mai sus-scrise, am atârnat și pecetea noastră la această carte a noastră.