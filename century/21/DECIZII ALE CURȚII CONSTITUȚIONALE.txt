Ioan Vida — președinte
Nicolae Cochinescu — judecător
Aspazia Cojocaru — judecător
Acsinte Gaspar — judecător
Ion Predescu — judecător
Puskás Valentin Zoltán — judecător
Tudorel Toader — judecător
Augustin Zegrean — judecător
Carmen-Cătălina Gliga — procuror
Claudia-Margareta
Krupenschi — magistrat-asistent
Pe rol se află soluționarea excepției de neconstituționalitate
a dispozițiilor art. 11 alin. (1) și ale art. 56 alin. (3) din Ordonanța
de urgență a Guvernului nr. 194/2002 privind regimul străinilor în
România, excepție ridicată de Long Xinggui în Dosarul
nr. 4.877/2/2008 al Curții de Apel București — Secția a VIII-a
contencios administrativ și fiscal.
La apelul nominal se constată lipsa părților, față de care
procedura de citare a fost legal îndeplinită.
Cauza fiind în stare de judecată, președintele Curții
Constituționale acordă cuvântul reprezentantului Ministerului
Public, care pune concluzii de respingere a excepției de
neconstituționalitate. Arată, în acest sens, că dispozițiile art. 11
alin. (1) și ale art. 56 alin. (3) din ordonanța criticată conțin
norme suficient de clare, care permit destinatarului lor
configurarea conduitei cerute de lege, pe de o parte, și a
consecințelor nerespectării lor, pe de altă parte. În plus,
menționează că prevederile art. 41 din Constituție privind dreptul
la muncă, invocate, nu au incidență în cauză.
C U R T E A,
având în vedere actele și lucrările dosarului, reține următoarele:
Prin Încheierea din 10 noiembrie 2008, pronunțată în Dosarul
nr. 4.877/2/2008, Curtea de Apel București — Secția a VIII-a
contencios administrativ și fiscal a sesizat Curtea
Constituțională cu excepția de neconstituționalitate a
dispozițiilor art. 11 alin. (1) și ale art. 56 alin. (3) din
Ordonanța de urgență a Guvernului nr. 194/2002 privind
regimul străinilor în România.
Excepția de neconstituționalitate a fost ridicată de Long
Xinggui într-o acțiune privind anularea unei decizii de returnare
de pe teritoriul României și obligarea Oficiului Român pentru
Imigrări la prelungirea dreptului de ședere în România în scop
de muncă și la prelungirea autorizației de muncă.
În motivarea excepției de neconstituționalitate autorul
acesteia susține, în esență, că textele de lege criticate îngrădesc
dreptul la muncă, deoarece nu îndeplinesc criteriile de claritate
și previzibilitate specifice normei juridice, iar persona interesată
nu are o indicare precisă a normelor aplicabile în situația sa,
ceea ce lasă loc arbitrariului și abuzurilor din partea Oficiului
Român pentru Imigrări. În acest sens, sunt prezentate aspecte
de fapt specifice cauzei deduse judecății, arătându-se că
împotriva beneficiarului dreptului de ședere temporară în
România în scop de muncă a fost emisă o decizie de returnare,
înainte ca termenul fixat pentru soluționarea cererii de prelungire
a dreptului de ședere în România în scop de muncă și a
autorizației de muncă să expire, această cerere fiind respinsă
ca tardiv introdusă, deși motivele de întârziere nu sunt
imputabile solicitantului dreptului. Or, în lipsa unor precizări
legale, respingerea unei cereri de prelungire a dreptului de
ședere în România în scop de muncă și a autorizației de muncă
pe criterii aleatorii afectează grav raporturile de muncă dintre
angajat (solicitant) și angajator, implicând chiar răspunderea
juridică a primului, care nu-și mai poate îndeplini obligațiile.
Autorul excepției mai susține că „din împrejurările concrete ale
cauzei nu rezultă că vătămarea acestui drept fundamental
respectă criteriul de proporționalitate consacrat de jurisprudența
Curții Europene a Drepturilor Omului”.
Curtea de Apel București — Secția a VIII-a contencios
administrativ și fiscal apreciază că textele de lege criticate nu
contravin prevederilor constituționale invocate. Îndeplinirea
obligațiilor ce decurg dintr-un raport de muncă nu poate constitui
temeiul rămânerii străinului în România, dacă nu sunt îndeplinite
și celelalte condiții prevăzute de lege pentru ca acesta să
beneficieze de un drept de ședere.
Potrivit dispozițiilor art. 30 alin. (1) din Legea nr. 47/1992,
încheierea de sesizare a fost comunicată președinților celor
două Camere ale Parlamentului, Guvernului și Avocatului
Poporului, pentru a-și formula punctele de vedere cu privire la
excepția de neconstituționalitate ridicată.
Avocatul Poporului apreciază că dispozițiile art. 11 alin. (1)
și ale art. 56 alin. (3) din Ordonanța de urgență a Guvernului
nr. 194/2002 privind regimul străinilor în România sunt
constituționale. Menționează, în acest sens, că exercitarea
dreptului la muncă al străinului este posibilă doar în situația în
care acesta îndeplinește anumite condiții prevăzute în
ordonanță, având în vedere că, potrivit art. 1 alin. (5) din
Constituție, „În România, respectarea Constituției, a supremației
sale și a legilor este obligatorie”. Totodată, textele de lege
criticate sunt redactate cu suficientă precizie, astfel încât să
permită oricărei persoane să își corecteze conduita și să
prevadă, într-o măsură rezonabilă, consecințele care pot apărea
dintr-un act determinat.
Președinții celor două Camere ale Parlamentului și
Guvernul nu au comunicat punctele lor de vedere cu privire la
excepția de neconstituționalitate.
examinând încheierea de sesizare, punctul de vedere al
Avocatului Poporului, raportul întocmit de judecătorul-raportor,
concluziile procurorului, dispozițiile legale criticate, raportate la
prevederile Constituției, precum și Legea nr. 47/1992, reține
următoarele:
Curtea Constituțională a fost legal sesizată și este
competentă, potrivit dispozițiilor art. 146 lit. d) din Constituție,
precum și ale art. 1 alin. (2), ale art. 2, 3, 10 și 29 din Legea
nr. 47/1992, să soluționeze excepția de neconstituționalitate.
Obiectul excepției de neconstituționalitate îl constituie
dispozițiile art. 11 alin. (1) și ale art. 56 alin. (3) din Ordonanța de
urgență a Guvernului nr. 194/2002 privind regimul străinilor în
România, republicată în Monitorul Oficial al României, Partea I,
nr. 421 din 5 iunie 2008, cu următorul conținut:
— Art. 11. — Dispoziții generale privind șederea străinilor:
„(1) Străinii aflați temporar în mod legal în România pot rămâne
pe teritoriul statului român numai până la data la care încetează
dreptul de ședere stabilit prin viză sau, după caz, prin permisul
de ședere.”;
— Art. 56. — Prelungirea dreptului de ședere temporară în
scop de muncă: „(3) Cererea pentru prelungirea dreptului de
ședere temporară se depune de către străin cel târziu la data
încetării dreptului de ședere.”
În opinia autorului excepției, textele de lege menționate
contravin prevederilor art. 41 alin. (1) din Constituție, potrivit
cărora dreptul la muncă nu poate fi îngrădit.
Analizând excepția de neconstituționalitate, Curtea
Constituțională constată că aceasta este neîntemeiată, urmând
să fie respinsă.
Autorul excepției apreciază că dispozițiile art. 11 alin. (1) din
Ordonanța de urgență a Guvernului nr. 194/2002 privind regimul
străinilor în România restrâng în mod nejustificat și vădit
disproporționat exercitarea dreptului la muncă al străinilor, care,
încetându-le dreptul de ședere stabilit prin viză sau, după caz,
prin permisul de ședere, urmează să îndeplinească formalitățile
și condițiile prevăzute de lege pentru prelungirea dreptului de
ședere temporară în scop de muncă. Or, o astfel de motivare,
formulată prin absolutizarea dreptului la muncă, prevăzut de
art. 41 alin. (1) din Constituție, nu poate fi reținută. Dispozițiile
fundamentale invocate garantează exercitarea neîngrădită a
dreptului la muncă, precum și libertatea alegerii profesiei, a
meseriei, a ocupației sau a locului de muncă, dar nu pot avea
semnificația exercitării acestui drept în afara cadrului legal.
Ordonanța de urgență a Guvernului nr. 194/2002 reglementează
condițiile pentru acordarea vizei de lungă ședere în funcție de
scopul invocat și justificat de solicitant, cum ar fi desfășurarea de
activități economice, profesionale sau comerciale, pentru
angajarea în muncă, pentru studii etc. Acordarea unei
asemenea vize oferă beneficiarului său un drept de ședere
temporară în România, precum și drepturile aferente, enumerate
la art. 3 din ordonanță, dar implică și obligații corelative,
prevăzute de art. 4, referitoare la respectarea legislației române,
în general, precum și, în special, la respectarea scopului pentru
care i s-a acordat dreptul de a intra și, după caz, de a rămâne
pe teritoriul României, obligația de a nu rămâne pe teritoriul
României peste perioada pentru care i s-a aprobat șederea,
precum și obligația depunerii tuturor diligențelor necesare pentru
a ieși din România până la expirarea respectivei perioade. Prin
urmare, nerespectarea acestor cerințe, stabilite de legiuitor în
considerarea situației speciale a străinilor aflați în țara noastră,
duce la exercitarea dreptului la muncă în afara cadrului legal,
ceea ce nu mai poate constitui obiectul protecției constituționale.
Referitor la criticile de neconstituționalitate privind lipsa de
claritate și precizie a textelor de lege examinate, Curtea constată
că nici acestea nu pot fi primite. Dispozițiile art. 56 alin. (3) din
Ordonanța de urgență a Guvernului nr. 194/2002 determină fără
echivoc momentul depunerii cererii pentru prelungirea dreptului
de ședere temporar, acest moment fiind raportat în mod firesc la
data încetării dreptului de ședere acordat fiecăruia dintre
solicitanți. Faptul că, în practică, pot apărea pretinse nereguli,
legate de fixarea în concret a acestui moment, astfel cum arată
autorul excepției, nu constituie motive de neconstituționalitate a
textelor criticate, ci reprezintă aspecte privind interpretarea și
aplicarea acestora, asupra cărora instanța de judecată are
competență exclusivă de soluționare.
De altfel, dispozițiile art. 11 alin. (1) din Ordonanța de urgență
a Guvernului nr. 194/2002 privind regimul străinilor în România
au mai fost examinate de Curtea Constituțională pe calea
excepției de neconstituționalitate, aceasta fiind respinsă prin
Decizia nr. 848 din 9 octombrie 2007, publicată în Monitorul
Oficial al României, Partea I, nr. 770 din 14 noiembrie 2007.
MONITORUL OFICIAL AL ROMÂNIEI, PARTEA I, Nr. 372/3.VI.2009 3
Pentru considerentele expuse mai sus, în temeiul art. 146 lit. d) și al art. 147 alin. (4) din Constituție, precum și al art. 1—3,
al art. 11 alin. (1) lit. A.d) și al art. 29 din Legea nr. 47/1992,
CURTEA CONSTITUȚIONALĂ
În numele legii
D E C I D E:
Respinge excepția de neconstituționalitate a dispozițiilor art. 11 alin. (1) și ale art. 56 alin. (3) din Ordonanța de urgență a
Guvernului nr. 194/2002 privind regimul străinilor în România, excepție ridicată de Long Xinggui în Dosarul nr. 4.877/2/2008 al Curții
de Apel București — Secția a VIII-a contencios administrativ și fiscal.
Definitivă și general obligatorie.
Pronunțată în ședința publică din data de 14 aprilie 2009.
PREȘEDINTELE CURȚII CONSTITUȚIONALE,
prof. univ. dr. IOAN VIDA
Magistrat-asistent,
Claudia-Margareta Krupenschi